---
title: <p>2. Deci, sunt mai multe feluri de travestiți?</p>
excerpt: Da! Și cred că ar fi bine să facem distincția între ele.
date: 2023-08-13 10:30:00 +0200
categories:
  - crossdressing
---
Dragă cititorule, bine ai revenit pe blogul meu! Chiar mă bucur că te interesează subiectul și dorești să afli mai multe!

Dacă în articolul precedent am povestit puțin despre ce *NU* este un bărbat ce se travestește, de data asta vreau să vă vorbesc despre câteva motive pentru care unii bărbați ar dori să poarte haine de damă.

Înainte de a începe, o mică precizare: termenul “travestit” este foarte des folosit în mod negativ și are foaaarte multă stigmă asociată. Recomandarea mea este să nu-l folosești atunci te adresezi unui bărbat care se îmbracă feminin deoarece poate fi denigrant. Și pentru că mi se pare un subiect foarte interesant - originea stigmei față de bărbații feminini -, cred că îi voi dedica un întreg articol!

Până acolo însă, să revenim la oile noastre și să vorbim puțin despre

## 1. Fetișuri erotice

Cred că este cel mai cunoscut motiv pentru care un bărbat ar îmbracă haine de damă. Anumite articole precum chiloții, dresurile sau pantofii cu toc reprezintă obiecte cu o mare încărcătură erotică. Doar vedem zilnic reclame cu super-modele îmbrăcate astfel, nu?

Uitându-ne puțin la definiție, `fetish`-ul (termen englezesc, pronunțat `fetiș`) sexual este o obsesie erotică orientată către un obiect sau parte corporală a omului (alta decat organele genitale). Am enumerat câteva exemple clasice mai devreme. Ei bine, pentru unii bărbați, actul îmbrăcatului acelor haine reprezintă fetișul în sine. Pentru unii, simpla atingere poate excita. Anumite materiale precum plasa, microfibra sau mătasea, au o alură aparte. Alții preferă senzația de presiune cauzată de materiale care se mulează pe formele corpului - de exemplu, spandexul sau latexul - și pot fi folosite în jocuri de deprivare senzorială.

Poate la fel de important, mulți bărbați sunt excitați atunci când sunt forțați să îmbrace articole feminine. Experiența erotică este dată de un puternic sentiment de umilință - bărbatul puternic obligat să poarte ceva delicat, “contrar” naturii sale. Acest ritual, numit feminizare forțată, este preferat inclusiv de bărbați în poziții de putere, cum ar fi politicieni, manageri de firme, etc.

Dragă cititorule, simt că este important să menționez: a avea un fetiș (sau mai multe) nu este un lucru rău, pervers sau denigrant. Ba din contră, aș zice că este o componentă normală a firii umane, întâlnită la majoritatea oamenilor. Singurul moment în care aș trage un semnal de alarmă este atunci când un fetiș îți domină viața sexuală - dacă nu poți să te bucuri de sex fără fetișul tău. Atunci da, cred că ar trebui să te îngrijorezi. Altfel? Dăi înainte și bucură-te de o viață sexuală bogată și diversă!

## 2. "Care-i faza cu 'Drag queens'"?

Dacă ai auzit de `RuPaul's Drag Race`, ești printre puținii români care știu deja ce este o `drag queen` (regină a drag-ului). Foarte pe scurt, drag-ul este o formă de divertisment (sau chiar artă uneori) în care persoana în cauză joacă un personaj de-o feminitate exagerată; machiajul, hainele, comportamentul, toate sunt de obicei extravagante. Deși majoritatea reginelor sunt bărbați gay, oricine poate juca rolul de “drag queen”.

Exista spectacole și în România, dar evident nu sunt mainstream. De obicei se petrec în cadrul evenimentelor dedicate comunității LGBTQ+, cum ar fi marșurile Pride, sau la petreceri în cluburi dedicate. Un astfel de spectacol conține cel mai des elemente de dans, cântat și stand-up comedy. Din păcate nu vă pot da mai multe informații despre această formă de exprimare deoarece drag-ul nu m-a pasionat niciodată. Pentru mai multe detalii, las aici un link la articolul [Wikipedia][drag_queen_wiki_en].

OK, până acum am vorbit despre fetișuri sexuale și forme de divertisment. Daaar, mai exista un motiv surprinzător pentru care unii bărbați poartă haine de damă:

*Pentru că așa simțim că ne place să ne îmbrăcăm.*

## "Adică… ești un bărbat care îi place să poarte fuste?"

Dap.

Fuste, rochii, colanți, tot ce înseamnă feminitate. Și dacă stau puțin să mă gândesc, nu cred că ar fi nevoie de mai multe explicații… Pur și simplu așa simt că îmi place să mă îmbrac. Întreabă-te, dragă cititorule: fetele trebuie să dea explicații atunci când poartă pantaloni și nu rochii sau fuste? Nu? Atunci cred că și bărbații ar trebui să aibă aceeași libertate. De aceea propun următorul experiment - să răspunzi sincer la întrebarea:

*De ce porți blugi, tricouri, pantaloni, și nu, tocuri, machiaj, genți?*

Acordă-ți puțin timp să găsești un răspuns, apoi continuă să citești mai departe.

Răspunsuri de genul “Pentru că asta poartă și restul lumii.”, sau “Pentru că mi-e frică de ce-o să zică ceilalți!” nu sunt OK, chiar dacă înțeleg perfect de unde vin - doar le-am folosit drept scuză să nu fac ce îmi doream de multe ori. În afara câtorva excepții - de exemplu, uniforma de muncă sau de școală -, singurul răspuns ar trebui să fie "Pentru că așa îmi place". Modul cum te îmbraci ar trebui să fie totalmente decizia ta. Și nu, nu ar trebui să te simți obligat să găsești argumente pentru ceea ce faci atâta timp cât activitatea nu aduce prejudicii celor din jur.

## 3. "OK, dar totuși, nu ai vreun motiv?"

Hm… am stat mult să mă gândesc de ce fac ceea ce fac, și sincer…? Indiferent ce răspuns am găsit, nu m-a satisfăcut mai mult decât pur și simplu să port acele tocuri sau acea rochie preferate. Cu alte cuvinte, mi-am dat seama că a găsi argumente pentru a face ceva ce-mi place e pierdere de vreme. “*Just do it!*” cum zice Shia Labeouf.

Totuși, explicația care are cel mai mult sens pentru mine… este că așa îmi exprim eu erotismul. Un exemplu - atunci când port colanți negri, mulați, din imitație de piele. Așa cum o femeie ce poartă aceiași colanți nu se excită când se uită în oglindă, la fel nici eu. Pur și simplu consider că acei colanți mă fac să mă simt *SEXY*; atrag atenția către picioare, care mi se par punctul meu forte. Cu alte cuvinte, în loc să port o cămașă ce-mi accentuează umerii lați, eu prefer să pun în evidență atributele mele feminine. Este modul prin care eu doresc să atrag tipe. Și știu, nu sunt multe femei atrase de bărbați atât de feminini, în special în România… Dar asta este o cu totul altă discuție.

## La final

Cu siguranță există și alte motive pentru care bărbații îmbracă haine de damă, dar cele trei de mai sus sunt cele mai des întâlnite.

După atâția ani în care mi-am bătut capul încercând să înțeleg de ce fac ceea ce fac, mi-am dat seama că hainele au o putere aparte în viața noastră. Îmbrăcatul tricoului sau rochiei favorite poate să aducă multă bucurie într-o lume plină de stres și griji.

Așadar, sfatul meu de final este să-ți iei inima-n dinți și să începi să faci ceea ce-ți place! Și aici nu mă refer strict la purtatul hainelor preferate. Doar te rog mult să ai grijă de tine, că deh, trăim în România…

Multe îmbrățișări! <br/>
*M.*


[drag_queen_wiki_en]: https://en.wikipedia.org/wiki/Drag_queen

