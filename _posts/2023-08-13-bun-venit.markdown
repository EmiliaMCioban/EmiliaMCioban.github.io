---
title: <p>1. Bun venit!</p>
excerpt: Haide să povestim puțin despre preconcepții legate de travestiți.
date: 2023-08-13 10:30:00 +0200
categories:
  - crossdressing
---
Dragă cititorule, bine ai venit pe blogul meu! Mă numesc M, persoană non-binară trecută de 30 de ani. După nenumărate amânări, rescrieri și muuultă procrastinare, în sfârșit am ajuns să public primul meu articol! Wohoo! Sunt foarte entuziasmat deoarece vreau ca acest blog să fie primul pas spre ceva și mai fain: închegarea unei comunități unde eu și persoane ca mine să putem să ne împărtășim problemele și frustrările (și bucuriile, evident!) alături de alții care ne înțeleg și care ne pot ajuta.

Până să ajungem acolo, aș dori să abordez o temă foarte importantă mie. Vă voi povesti pe scurt câte ceva despre ce înseamnă a fi bărbat ce se travestește (sau travestit pe scurt). De ce vă povestesc despre travestiți și nu despre non-binaritate? Pentru că trebuie să faci tortul înainte să-l mănânci, nu? Sunt destul de sigur că 90% din voi nu ați auzit până acum despre `non-binaritate`. Este un termen mai greu de explicat, motiv pentru care nu ne vom bate capul cu el chiar acum (pentru cei curioși, un link către [articolul Wikipedia][nb_wiki_ro]). Chiar și eu, înainte să aflu despre non-binaritate, știam doar că există bărbați ce se travestesc. Dintr-un motiv inexplicabil, eram (și încă sunt) atras de tot ce înseamnă feminitate - haine, tocuri, machiaj, etc. Așadar, am adoptat eticheta de `travestit` (sau `crossdresser`) și toată stigma ce venea la pachet.

### Deci, ce e acela un... travestit?

La data publicării acestei intrări în blog, definiția cuvântului [travestit][travestit_dex] în dexonline.ro sună așa:

> “Homosexual care se îmbracă, se machiază ca o femeie sau care prezintă caractere feminine evidente, în special în urma unui tratament hormonal.”

Din păcate această definiție nu face decât să creeze și mai multă confuzie legat de cine și ce sunt. În primul rând, bărbatul care se travestește nu este neapărat homosexual. Dimpotrivă, majoritatea sunt defapt hetero (conform <em>“Transvestism: A Survey of 1032 Cross-Dressers”</em>, 1997) sau chiar bisexuali.

Legat de partea cu tratamentul hormonal, și aceasta poate să inducă lumea în eroare. Deși este adevărat că o parte din persoanele care se travestesc decid să înceapă proceduri medicale de schimbare a sexului precum tratamente hormonale sau chiar operații chirurgicale, numărul lor este mic.

Așadar, rămâne partea cu îmbrăcămintea, machiajul și trăsăturile feminine. Ai fii uimit, dar există și masculi alfa care se travestesc. Poate o fac pentru că hainele de damă, în special lenjeria, îi excită; poate pentru că așa se simt ei sexi, și nu în costum și cravată. Motivele sunt multe și variate și vom discuta despre ele într-un alt articol. Ce e de reținut este faptul că nu poți pune eticheta de travestit unui bărbat doar după cum arată sau cum se comportă.

Indiferent de definițiile altora, dragă cititorule, consider că este foarte important să fii împăcat cu tine însuți. Destul de greu într-o societate în care majoritate vede bărbatul îmbrăcat în haine de damă ca fiind ceva înjositor sau pervers… Vorbind din propria experiență, asta tinde să lase urme urâte asupra psihicului. În loc să înduri indignarea altora, nu mai bine te lași?

Crede-mă, am încercat.

Și surprinzător, ignorând această parte a mea mi-am făcut mai mult rău decât bine. Asta pentru că mă luptam continuu cu propriile dorințe și aspirații. Cum să explic mai pe înțelesul tuturor…? Poate îți aduci aminte când erai mic, cum îți doreai să mergi să te joci afară cu prietenii, dar părinții numa’ nu te lăsau pentru că trebuia să-ți termini temele? Ei bine, imaginează-ți copilul acela în capul tău, insistând continuu că-și dorește ceva ce nu are voie. Și numai nu se oprește!

Dar nu se termină aici. Când nu mai suportam vocea aceea interioară și cădeam pradă “tentațiilor” - cumpărând haine feminine sau pantofi de exemplu -, simțeam un sentiment puternic de vinovăție. Mă stresa gândul că prietena m-ar prinde în timp ce purtam perechea favorită de tocuri. Rușinea și dezgustul din privirea ei m-ar fi terminat.

### Frate, ce ai tu sună ca o adicție!

Într-un fel seamănă, nu? Când ai parte de acel stimulent - îmbrăcatul hainelor, folosirea machiajului - simți o doză de fericire temporară, un fel de “high”. O vreme după nevoia dispare, numai ca să reapară câteva zile mai târziu. Îți iei doza săptămânală de feminin.

Dar aici asemănările se termină. Pentru că, draga cititorule, mersul afară să te joci cu prietenii nu este ceva ce îți face rău. Ba din contră, chiar ai nevoie din când în când să te relaxezi, să faci ceea ce-ți place. La fel și cu exprimarea feminității. Odată ce am putut să mă îmbrac cum doream, în intimitatea propriei case, lucrurile au început să se schimbe spre bine din toate punctele de vedere. Am devenit mai sociabil, mă interesa felul cum arătam și mă îmbrăcam, mă duceam la sală, mâncam mai sănătos, etc.; toate lucruri care m-au făcut sa fiu mai fericit!

Pe scurt, efectul a fost exact opusul unei adicții!

### Tot sună cam aiurea ce faci tu acolo…

Cred ca unul dintre cele mai grele realizări din tot procesul meu de acceptare a cine sunt a fost să-mi înfrunt rușinea ce apărea la finalul episoadelor de travestit. Mă speriam tare când mă gândeam ce-ar crede cei dragi dacă ar afla ce făceam. Și atunci, cum am reușit să trec peste rușine?

În cazul meu a fost pur și simplu epuizare. Da… Am ajuns atât de obosit de acest gând încât la un moment dat pur și simplu nu mi-a mai păsat. Nu mai aveam energie să-mi pese… Eram cumva la fundul gropii.

În nici un caz nu-ți doresc să treci prin acea fază, dragă cititorule! Ce ar fi trebuit să fac de la-nceput e să-nfrunt sentimele acelea de rușine. Să mă întreb: “Pe cine deranjez dacă port haine de damă în propria mea casă!?” Părinții, prietenii, cunoștințele; nu au ce să-și bage nasul în intimitatea mea! Modul cum îmi explorez preferințele vestimentare, machiajul sau umblatul pe tocuri, astea toate sunt dreptul meu! Mai ales când le fac la mine acasă, când sunt eu cu mine însumi și atât. Și te rog crede-mă când zic că orice om are nevoie de timp pentru sine, să înțeleagă cine este și ce îl face fericit.

### La final

Ce am menționat pană acum sunt doar o mică parte din problemele cu care se confruntă bărbații ce se travestesc. Folosind acest blog, voi încerca să aduc la lumină tot felul de subiecte importante pe care aș fi dorit să le știu de mic (în loc să trebuiască să dau singur cu capul de toți “pereții” proverbiali). Ce îmi doresc cel mai tare, dragă cititorule, este ca acest mic ghid de supraviețuire să te ajute să te descoperi și să te înțelegi mai bine.

Iar, dacă ar fi un singur lucru cu care să pleci în urma citirii acestui articol… este acela că a fi bărbat cu preferințe feminine nu este ceva aiurea. Ba din contră, este ceva normal și natural.

Multe îmbrățișări și ai grijă de tine!<br><em>M.</em>

[nb_wiki_ro]: https://ro.wikipedia.org/wiki/Gen_non-binar
[travestit_dex]: https://dexonline.ro/definitie/travestit
